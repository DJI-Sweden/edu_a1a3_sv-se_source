## 5.2 Vad behöver du göra före start?
### Gå igenom uppdraget
Gå igenom den planerade rutten med alla medverkande. Se till att startplatsen är fri från
hinder och personer och att det finns information om att flygning pågår. Piloten bör ha
varselväst och det är också bra om en skylt finns utsatt. Om ni är flera, är det viktigt att ni
före start klargör varje persons roll. Bredvid fjärrpiloten kan det exempelvis vara bra att ha en
observatör som håller extra uppsikt över omgivningen. Observatören kan hjälpa fjärrpiloten
att upptäcka faror och se till så att ingen befinner sig i riskområdet – men också att svara på
frågor från förbipasserande, ta telefonsamtal eller liknande så att piloten inte blir störd.
Oavsett roll är det viktigt att flyga utvilad och utan påverkan av alkohol eller andra
berusningsmedel eller ämnen som gör dig omdömeslös eller mindre uppmärksam.

###Kontrollera drönarsystemet
Före start är det viktigt att du ser till att hela ditt drönarsystem har rätt inställningar och att
både hård- och mjukvaror fungerar som de ska.

Först och främst behöver du kontrollera batterinivåerna – både radiosändare och drönare ska
vara fulladdade inför varje ny flygning.

Se till att det inte finns några frekvensstörningar som kan påverka video och mottagare och
att minneskortet (SD-kortet), foto- och videoutrustningen sitter på plats och fungerar som de
ska. Om det behövs en kompasskalibrering, ska du göra en sådan.

Starta radiosändaren först och därefter drönaren. (Om du gör tvärtom, kan RTH-funktionen i
sällsynta fall aktiveras, eftersom drönaren inte får kontakt med radiosändaren.) Till sist kan
du starta annan eventuell kringutrustning.

När drönaren är igång är det dags att starta kameran och se till att alla kamerainställningar är
korrekta: stillbild, video, bildhastighet (FPS), färgsystem (NTSC/PAL) och så vidare.

Är alla spakar i neutralläge? Om svaret är ja, är du redo att flyga!

Figur 16 En drönare som lyfter från marken

Det är mycket viktigt att drönaren och utrustningen kontrolleras noggrant före varje start.
Det är bra om en tekniskt ansvarig person utses om flera användare finns på samma
luftfartyg. Under “Checklistor” längre ner hittar du ett exempel på hur du kan göra en
okulärbesiktning (det vill säga en besiktning med hjälp av synen) av din drönare inför varje ny
start.

### Undersök området som du tänker flyga i
Undersök i förväg hur området ser ut på karta eller satellitbild om du saknar lokalkännedom
och kontrollera vad som gäller för området i NOTAM. Det du främst ska kontrollera är att du
inte kommer att flyga nära djur och om det går att hålla avstånd till människor och åskådare.
En bra tumregel är att undvika områden där det periodvis samlas folk, såsom parker,
rekreationsområden, vissa tävlingar eller andra evenemang.

Flyg inte över människor som inte medverkar i flygningen, i kontrollzon (CTR) eller R-områden
(restriktionsområden) utan tillstånd eller utom regelverket. Om flygningen trots allt sker i en
kontrollzon, måste du begära tillstånd via flygtrafikledningen. Du kan antingen ringa direkt till
flygtrafikledningen eller mejla din förfrågan i förväg och bifoga karta, koordinater, flygradie,
höjd, tider och telefonnummer som du ovillkorligen kan nås på under hela flygningen.

Figur 17 Flygplan och flygledartorn

Du måste ta hänsyn till topografi och kunna se din drönare hela tiden så att överföringen av
flygdata eller styrning inte blockeras och att olyckor förhindras. Läs i drönarens manual hur
du stänger av motorerna i luften vid en nödsituation, en så kallad planerad krasch, för att
vara beredd om det skulle behövas.

Kom ihåg att drönarens IR-sensorer kan störas av reflektioner från blanka ytor, såsom vatten,
glas eller mosaik. Det kan göra att den bland annat tappar kontrollen över sin egen position
och höjd, vilket i värsta fall kan leda till haveri. Om du ska flyga över sjöar, hav, dammar eller
andra vattenansamlingar, bör du stänga av sensorer som sitter på drönarens undersida.

Figur 18 Hav med klippor, fyr och lågt flygande fåglar över ytan

### Välj startplats
Var noggrann när du väljer startplats för flygningen för att både start och landning ska gå till
på ett säkert vis. Platsen ska helst vara på en jämn, slät yta, som har gott om utrymme och
ligger på avstånd från hinder och människor. Ytor med grus eller liknande ska undvikas, men
om det av någon anledning inte går kan du använda en startplatta.

Undersök och välj ut alternativa landningsplatser om du skulle tvingas nödlanda.

### Kontrollera väder
Kontrollera väderleken: temperatur, vind, dimma, molnighet. Och tänk på att minusgrader
påverkar batterier negativt. Se till att hålla dem uppvärmda före start. Vid minusgrader krävs
ofta extra kunskaper om batterierna – ta reda på hur just dina fungerar. I fuktigt väder och
minusgrader kan det bildas is på propellrarna som innebär stor risk för haveri.

Tänk på att vindhastigheten ofta ökar med höjden.