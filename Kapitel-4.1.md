## 4.1 Hur presterar du under stress?
Ofta får vi höra att lite stress är bra. Det stämmer. Kroppen frigör energi i form av 
stresshormoner för att du i nödsituationer snabbt ska kunna agera. En lagom dos stress kan 
höja koncentrationen och förbättra reaktionsförmågan.

Däremot kan för hög stress fungera precis tvärtom. Stress kan leda till att du i stället blir 
paralyserad, får panik eller drabbas av minnesluckor. Det kan göra dig trögtänkt och stirrig, 
och i vissa fall kan du få svårt att lösa situationer. Det är därför viktigt att du lär dig hantera 
stressen för att kunna flyga din drönare säkert.

Det finns vissa knep för att inte låta stressen ta över. Ett knep är att hålla lägre fart 
och flyga defensivt. Det ger bättre kontroll över drönaren och dess rutt och du hinner 
reagera snabbare om något hinder plötsligt skulle dyka upp, såsom fåglar, andra 
luftfartyg eller liknande. Ett annat knep är att ha god framförhållning. Om du 
känner att du har god uppsikt över området, vädret och aktiviteterna i området samt har koll 
på att drönaren är hel och flyger som den ska, kommer du att vara lugnare och tryggare. 
Och då kan du också flyga mer kontrollerat. Att vara utvilad och pigg minskar också risken för stress.

| Hur du kan undvika stress |
|---|
* **Hastighet**: Flyg hellre din drönare sakta än snabbt. 
* **Flygstil:** Ett defensivt flygsätt ger dig bättre kontroll  
över både drönaren och omgivningen.
* **Omgivning**: Flyg hellre i områden där aktiviteten i både  
luften och på marken är lugnare och lägre.
* *Framförhållning*: Om du är väl förberedd inför  
flygningen, kommer du att känna dig lugnare. (Se  
kapitel 5: Planera och genomföra en flygning –  
operativa procedurer.)
* **Sömn**: Var utvilad innan och under flygning!