## 6.2 Funktioner som är viktiga att känna till och hantera
Att lära sig hantera ett drönarsystem innebär att man måste lära sig att förstå och underhålla
en hel apparat med interna och externa system samt tjänster med alla dess funktioner,
inställningar och risker. Vissa kanske bara upplevs som teknikaliteter, medan andra är helt
nödvändiga för att flygningen överhuvudtaget ska kunna göras. Men du behöver hur som
helst känna till alla delar och veta hur du ska hantera dem för att flygningen ska kunna göras
på ett så säkert och korrekt sätt som möjligt.

### Drönare med propellrar
Drönare kan ha olika antal propellrar, som tillsammans med motorernas varierande varvtal
skapar lyftkraft och förflyttning. I normalfall har drönaren fyra armar och fyra propellrar: två
propellrar snurrar medurs (CW/Clockwise) och två propellrar snurrar moturs (CCW/Counter
clockwise). På så sätt blir den totala rotationskraften neutral. Om en drönare har fler än en
propeller kallas den för multirotor eller multikopter.

Det är viktigt att propellrarna sitter på rätt plats. En felaktig montering av dem innebär
omedelbar krasch. I de flesta drönarsystem går det inte att sätta propellrarna fel, men det är
viktigt att kontrollera att de sitter fast ordentligt. Propellrarna utsätts för hög belastning och
det kan lätt uppstå sprickor, så ta också för vana att alltid känna över propellerbladen före
start genom att försiktigt böja dem.

### Drönare med fasta vingar
Det finns drönare som har fasta vingar. Oftast har de då enbart en eller två propellrar och
både ett annat syfte och funktion än den vanligare multirotordrönaren.

Den största skillnaden mellan en drönare med fasta vingar och en multirotor är att den
förstnämnda snarare liknar ett flygplan än en helikopter till designen. Dessa drönare kan
både nå en längre räckvidd och flygtid än multirotordrönare och dessutom komma upp i
högre hastigheter. Dock behöver de en start- och landningsbana, eftersom de kastas igång.

Figur 29 En drönare med fasta vingar och en multirotor

Vingarna på den här typen av drönare kan göra så att ett motorhaveri slutar bättre. Till
skillnad från en multirotor – som i värsta fall bara faller rak ner mot marken – kan dessa
luftfartyg segla i luften av vingarna och på så sätt få en mjukare landning. Däremot kan den
inte på samma sätt som en multirotor stå och hovra på ett och samma ställe i luften. Den kan
inte heller lika lätt väja för eventuella hinder som plötsligt dyker upp.

Kameran på drönare med fasta vingar sitter ofta helt fast eller i en tvåaxlad gimbal, riktad
nedåt, vilket kan vara bra i de fall du vill övervaka eller kartlägga och mäta stora områden. Så
är ditt syfte att filma eller fotografera kanske en multirotor med rörlig gimbal är bättre. Mer
om det läser du längre ner.

Värt att nämna är att det finns hybridvarianter där drönare med fasta vingar har fler än två
propellrar.

Figur 30 Hybridvariant

### Radiosändaren – drönarens ratt
**Radiosändaren** kommunicerar med drönaren och hanterar bland annat dess förflyttning och
kamerafunktioner. Om kontakten från radiosändaren bryts, har många drönare som funktion
att den efter några sekunder automatiskt flyger tillbaka till startpositionen och landar. Det är i
så fall en standardinställning som går att ändra om så önskas.

Figur 31 Radiosändare med vinklade antenner för bösta mottagning

Antennernas placering är extra viktig vid flygning på längre avstånd. Det är antennernas
långsidor som ska peka mot drönaren, inte spetsarna. (Spetsarna saknar sändnings- och
mottagningsförmåga).

### Radiosändaren kommunicerar med drönaren via radiovågor med olika frekvenser
Drönaren och den tillhörande radiosändaren är normalt sammanlänkade via radiolänk på 2,4
Ghz och 5,8 Ghz. Ju högre frekvensen är, desto mer data kan skickas med kort fördröjning
men med kortare räckvidd till följd. En frekvens på 2,4 Ghz är tillräcklig för att inom laglig
effektgräns på 125 mW sända styrning och HD-video (1080i) på avstånd upp till 4 km. Längre
räckvidd kan uppnås med högre uteffekt och rätt vinklade antenner.

Ghz-bandet är känsligt för fysiska hinder och det är därför viktigt att säkerställa fri sikt mellan
radiosändaren och drönaren. Det blir viktigare och känsligare vid längre avstånd.

Radiosändaren behöver inte kommunicera med drönaren via Ghz-frekvenser utan kan också i
vissa fall göra det genom 4G-nät och en dator.

### Identifiera drönaren från marken
**Fjärridentifiering** är till för att till exempel polis och andra myndigheter ska kunna identifiera
drönaren i luften och få information om bland annat dess märkning, registrering och
operatör.

### Drönaren följer dig
**Följ-mig-läge** är en funktion som finns hos multirotordrönare. Precis som det låter går
funktionen ut på att drönaren automatiskt följer dig eller din radiosändare. Om du har
aktiverat det här läget, får ditt luftfartyg inte befinna sig mer än 50 meter ifrån dig.

### Håller koll på gränser i luftrummet
Alla typer av drönarsystem, förutom C0 och C4, i den öppna kategorin ska efter den 1 juli
2020 vara utrustade med en så kallad **geomedvetenhet**. Denna funktion går ut på att du som
är fjärrpilot ska kunna få information om till exempel gränser i luftrummet i förhållande till
din drönares position och höjd. Dessutom ska du kunna bli varnad vid eventuella
överträdelser i luftrummet.

Figur 32 Landskapsbild över flygplats med landningsbana och flygledartorn

### NOTAM – information om vad som sker i luftrummet
NOTAM står för “notice to airmen”, det vill säga “meddelande till flygare” på svenska. Det är
en tjänst som löpande publicerar viktig information om vad som sker i luftrummet. NOTAM är
till för alla typer av piloter och är ett måste även för dig som är drönarpilot i den öppna
kategorin så att du kan ta hänsyn till eventuella varningar och flygförbudsområden när du
planerar din rutt.

NOTAM hittar du på Luftfartsverkets (LFV:s) webbplats. Om ett område är markerat längs din
planerade rutt och du har svårt att tyda informationen, kan du när som helst dygnet runt
ringa Flight Planning Centre (FPC) så förklarar de för dig vad den innebär. Du kan också ringa
och berätta när och var du tänker flyga så kollar de NOTAM och AIP åt dig (se nedan) och du
kan planera din rutt utifrån det.

### AIP – information för luftfarten
**AIP** (aeronautical information publication) är en faktasamling med information för luftfarten,
som du ska ta del av innan du börjar flygningen. De flesta länder har och ger ut en nationell
AIP med information om förutsättningarna för att kunna flyga till, från eller över länders
luftrum och flygplatser. I Sverige ges AIP ut av Luftfartsverket och du hittar den på deras
webbplats.

### RTH – drönaren flyger hem automatiskt
En vanlig funktion vid flygning med drönare är **RTH** (return to home). Det är en funktion som
går ut på att drönaren självständigt flyger tillbaka till startpositionen eller radiosändaren,
beroende på vilken inställning du gjort.

Om kommunikationen mellan drönaren och radiosändaren bryts under ett antal sekunder,
kan RTH träda in som en skyddsåtgärd. Drönaren kommer då att på angiven minimihöjd flyga
hem till startposition och landa automatiskt.

Det är viktigt att förstå att höjden som drönaren flyger hem på alltid är i relation till sin
startposition. Drönaren förstår alltså inte den faktiska höjden från marken, så kollisioner med
exempelvis master eller höga berg kan ske, om de är i vägen när drönaren är på väg tillbaka
till startposition. Vissa drönare har dock antikollisionssensorer som kan se och undvika
hinder.

Figur 33 Landskapsbild på drönare som flyger bland berg och master

RTH-funktionen kan också aktiveras manuellt av dig som är fjärrpilot. Det är bra om du skulle
tappa orienteringen på drönaren eller om videolänken skulle brytas. Använd inte RTH vid
problem med drönarens kompass.

### Kalibrera drönarens inbyggda kompass
Att kalibrera den inbyggda kompassen (magnetometern) är absolut nödvändigt för att
drönarsystemet ska känna av jordens magnetfält på platsen. Om en kalibrering utförs
felaktigt eller inte alls på en ny plats, kan det i värsta fall leda till haveri och att drönaren
uppvisar oregelbundna och ofrivilliga rörelser. Hur du utför en så kallad kompasskalibrering
hittar du under “Checklistor” i slutet av kapitel 5: Operativa procedurer.

Figur 34 Kompass

### Håller kameran stabil
En gimbal har till uppgift att motverka drönarens rörelser och vibrationer under flygning för
en inbyggd eller externt monterad kamera. Resultatet blir en horisontellt rak bild utan
skakningar. För att tekniken ska fungera är det viktigt att varje axel som ska balanseras är i
absolut balans. Drönare med fasta vingar har inte alltid gimbal men oftast en fast kamera
riktad nedåt, beroende på syftet med flygningen.

Figur 35 Kamera upphängd i gimbal

### Hantering av drönarens batterier
Alla C-märkta drönare, förutom C4, måste drivas av elektricitet och kräver därför batterier för
att kunna flygas. Vad gäller privatbyggda drönare kan det förekomma andra krav. Batterier är
känsliga och kräver speciell behandling. Bland annat kan kyla vara skadligt och de behöver
därför förvaras så nära rumstemperatur som möjligt före varje flygning. Ett bra tips är att ha
dem i innerfickan på sin jacka. Ett kallt batteri har sämre kapacitet och kan i värsta fall orsaka
att drönarsystemet havererar. Vissa drönare har inbyggt skydd som mäter batteriets
temperatur och ger varningar och förslag till åtgärder vid exempelvis för kall drift. Strunta
inte i varningarna utan ta dem på allvar! Vissa drönarsystem kan också förvärma batterierna
före flygning.

Du ska ladda dina batterier enligt tillverkarens instruktioner i drönarens manual och sedan
förvara dem svalt och aldrig i direkt solljus.

Många moderna drönare har ett så kallat “store mode”. Det innebär att om flygning inte sker
på tio dagar eller mer efter laddning, kommer batteriet automatiskt att ladda ur till cirka 60
procent. Detta görs för att skydda batterierna som kan ta skada om de ligger fullt laddade en
längre tid.

Om batterierna ligger förvarade med för låg laddning (under tio procent), kan de ta
permanent skada och vara farliga att flyga med. Ladda därför upp dem så snart som möjligt
efter flygning.

Det är bra att känna till att lipo-batterier (litium polymer) – som är den vanligaste typen av
batterier i drönarsystem – kräver en speciell typ av brandsläckare. Ta därför reda på vilka
typer av batterier ditt system har och vilken typ av släckare det kräver.

### Drönarens drivkraft
Alla C-klassade drönare som ingår i den öppna kategorin, förutom C4, måste som sagt drivas
av elektricitet. Vad som då är viktigt är att se till att strömmen som skapas inuti drönaren inte
kan ge skadliga elchocker till dig eller någon annan. Därför ställs det specifika krav på
tillverkaren, beroende på vilken C-märkning din drönare har. Kolla upp vad som gäller för din
drönare. Hemmabyggda drönare har dock inte några krav på att drivas av elektricitet.

Dessutom ska du som är fjärrpilot i god tid bli varnad om batterinivån börjar bli låg. Det är ett
måste för att du på ett så säkert sätt som möjligt ska kunna landa i tid.

### Måste ha belysning
För att förbättra drönarens synlighet vid flygningar i mörker, och särskilt för att göra det
möjligt för en person på marken att enkelt skilja drönaren från bemannade luftfartyg, bör ett
grönt blinkande ljus vara aktiverat.

Figur 36 Drönare med belysning under flygning i mörker