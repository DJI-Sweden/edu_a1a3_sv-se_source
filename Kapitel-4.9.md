## 4.9 Automation – hur påverkas du som drönarpilot
Den snabba utvecklingen av tekniken inom flyget och drönarsegmentet har lett till avancerad
automation, vilket förändrat pilotens arbetssätt. Från att fysiskt ”handflyga” drönaren
övervakar piloten i stället periodvis de olika systemen och flygningen, vilket innebär både föroch nackdelar. I flera avseenden har automation bidragit till positiva resultat i form av ökad
effektivitet och säkerhet, men innebär även utmaningar kopplat till människans 
prestationsförmågor. För dig som flyger drönare är det viktigt att känna till hur automationen
kan påverka din förmåga att framföra drönaren på ett säkert sätt.

### Vad är fördelen med automation?
Den generella fördelen med automation är att den kan minska arbetsbelastningen för dig
som pilot, både den mentala och den fysiska. Exempelvis underlättar funktionen RTH både i
retur- och landningsfasen genom att avlasta dig så att du bl.a. kan ägna mer uppmärksamhet
åt att säkerställa ett fritt landningsområde. Följ-mig-läget är en annan funktion som kan
avlasta dig. Ytterligare positiva effekter är att automationen bidrar till ökad precision i
navigeringen.

### Hur påverkar automationen mina prestationsförmågor?
Automationen avlastar dig som pilot men du måste fortfarande vara insatt i flygningen och
alltid redo att agera om något går snett. Som människor är vi vanligtvis dåliga övervakare av
rutinartade situationer. Att övervaka drönare kan bitvis uppfattas som understimulerande
och påverka din uppmärksamhet negativt. I händelse av att något plötsligt inträffar som
inverkar på drönaren till exempel att RTH fallerar, måste du snabbt kunna bedöma
situationen, fatta beslut och övergå till manuell kontroll vilket kan innebära stora
påfrestningar på dig som pilot.

Manuella färdigheter försämras när de inte används (i form av din förmåga att framföra
drönaren) vilket kan bidra till förlorad situationsmedvetenhet av rum och tid. Under till
exempel en RTH landning tar automationen hänsyn till bl.a. bromssträckan vilket även du
måste kunna göra under olika förhållanden när du landar drönaren manuellt. Utnyttja
automationen när så är lämpligt men glöm inte att även flyga manuellt i tillräcklig omfattning
så du inte tappar din flygförmåga.

Beroende på hur avancerad din drönares automation är, kan det vara svårt att upptäcka fel i
automationen. Mycket av automatiska funktioner sker i bakgrunden och synliggörs inte alltid. Det
kan därför vara svårt att förstå logiken i automationens beteende, vilket kan göra det svårare
för dig att förutse automationens nästa drag.  
Olika larmsignaler kan också uppmärksammas för sent om man inte är tillräckligt uppmärksam och 
närvarande i flygningen. God kunskap om din drönares olika automationsfunktioner är mycket viktig.

Automationen kan bidra till en falsk känsla av trygghet. Att luta sig tillbaka och låta den oftast
felfria automatiken ta över kan vara frestande. Håll dig uppdaterad om var din drönare är,
vart den är på väg och vad som kan förväntas ske framöver. Tänk på att din uppmärksamhet
och förmåga att kunna ”handflyga” är viktigt för att drönaren kan framföras säkert. Det är
alltid också du som är ansvarig för att din drönare framförs på ett säkert sätt, inte
automationen. Du som drönarpilot är därför en mycket viktig och nödvändig pusselbit i
flygsäkerheten!