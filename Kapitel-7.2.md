## 7.2 Att avbilda och sprida uppgifter från luften
För att undvika personuppgiftsbehandling när du är ute och flyger kan du vänta med att ta
bilder eller video med drönarens kamera tills du är på tillräckligt hög höjd så att personer på
marken inte går att identifiera. Om du vill vara helt säker kan du förstås helt avstå från att ta
bilder eller video med kameran när du är på platser där det finns många människor. Generellt
kan det vara bra att flyga under tider på dygnet när färre människor är ute och att undvika att
flyga i områden där många befinner sig.

Dataskyddsförordningen gäller bara om man filmar identifierbara personer eller andra
personuppgifter. Bildupptagning med drönare kan dock utgöra **kamerabevakning** om
personer varaktigt eller upprepat finns med och är identifierbara. Privatpersoner har normalt
rätt att kamerabevaka sin egen bostad och tomt. Här ingår exempelvis inhägnad trädgård och
andra privata byggnader som garage eller förråd. Det är dock alltid viktigt att informera om
att kamerabevakning sker.

Om en kamerabevakning är tillåten eller inte beror på kamerans upptagningsområde. Det är
vad som fångas på film och inte syftet som avgör om bevakningen är laglig. Det är viktigt att
kontrollera kamerans upptagningsområde så att man inte filmar andras trädgårdar,
trottoaren eller vägen utanför bostaden eller någon annan plats där allmänheten kan röra sig.
Man får inte heller kamerabevaka byggnader, bilar eller båtar som används i yrkes- eller
affärsverksamhet.

Det finns inte bara krav på skydd mot spridning av personuppgifter utan också på skydd mot
spridning av **geografisk information**.  
För att inte riskera att sprida skyddade uppgifter måste du ta hänsyn till att vissa platser,
byggnader och liknande skyddas av **avbildningsförbud**. Det är förbjudet att avbilda företag,
skyddsobjekt eller privata områden där avbildningsförbud råder. Detta gäller förutom
fotografering även andra former av avbildningsfunktioner, exempelvis laserskanner,
värmekamera och radar. Ofta finns skyltar som informerar om avbildningsförbud där det inte
är tillåtet att fotografera.

Det kan vara bra att tänka på att skog ofta är privatägd. Om du själv äger skogen du tänkt
avbilda får du sprida materialet som du vill – så länge det inte innehåller himmel, horisont,
byggnader eller andra konstruktioner som inte hör till skogsbruket.

Figur 37 Skog

### Du kan behöva söka spridningstillstånd
Om du trots allt ska sprida eller publicera material du filmat eller fotograferat under en
flygning, exempelvis i sociala medier, på hemsidor eller liknande, kan du behöva ett
**spridningstillstånd** utfärdat av Lantmäteriet https://www.lantmateriet.se/spridningstillstand/
eller Sjöfartsverket http://www.sjofartsverket.se/sv/Batliv/Sjokort/Copyright--
nyttjanderatt/Spridningstillstand/. Om du av misstag skulle sprida material med känslig
information, riskerar du straff. Bryter du mot lagen om skydd för geografisk information kan
du få böter eller fängelse i upp till ett år. Tänk på att du inte kan lagra material som är
konfidentiellt på molntjänster, eftersom företagen som äger dessa kan ha åtkomst till
innehållet. Då klassas det som spridning.

### Vad får spridas utan tillstånd?
Det är i regel inte tillåtet att sprida bilder eller filmer. Dock finns det speciella undantag.
Generellt kan man säga att om horisonten inte finns med i bilden eller på filmen så kan
möjligheten finnas att använda något av undantagen för spridning.

Figur 38 Exempel på vad som kan få spridas och vad som inte får spridas

Områden som du får avbilda för att sedan sprida utan tillstånd är offentliga platser, offentliga
tillställningar, bostadsbyggnader, åkermark, golfbanor och byggarbetsplatser. Men glöm inte
att förhålla dig till det som står i GDPR om personuppgiftsbehandling!

Figur 39 Övervakningskamera