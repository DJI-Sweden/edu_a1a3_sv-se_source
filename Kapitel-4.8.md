## 4.8 Olika inlärningsmetoder ger olika resultat
### Förstå det du lär dig på djupet
Precis som det låter får djupinlärning dig att förstå kunskapen du lär dig på djupet. Du förstår 
logiken bakom de enskilda reglerna men också sammanhang och orsaker. Det gör att 
kunskapen fastnar bättre och på ett naturligt sätt finns med dig när du sedan kommer ut på 
fältet och ska flyga din drönare.

### Glömmer lika snabbt som du lärt dig
Motsatsen till djupinlärning är ytinlärning. Om du snabbt pluggar in informationen du måste 
kunna för att bli godkänd på teoriprovet, glömmer du sedan lika snabbt mycket av det du lärt 
dig. Resultatet blir att du inte kommer att ha den koll du behöver på lagar och regler när du 
ska ut och flyga.

### Du blir som du umgås
När du omedvetet tar efter och lär dig genom hur andra i din närhet gör, är det fråga om 
imitationsinlärning. I många fall är detta något oundvikligt – då gäller det att själv tänka på att 
vara en god förebild.

### Erfaren eller för bekväm?
Ofta kan erfarenhet ge den bästa kompetensen. Genom att flyga tillräckligt mycket kommer 
du till slut att kunna flyga automatiskt. Inlärningsmetoden kallas överinlärning. Det är viktigt 
för att du ska kunna lära dig flyga drönaren utan att lägga onödigt stort fokus på själva 
manövreringen och istället kunna koncentrera dig på omgivningen, hinna upptäcka faror och 
planera nästa steg i rutten i tid.  
Men om du blir alltför bekväm kan det samtidigt resultera i att du som fjärrpilot blir mindre 
uppmärksam, eftersom du litar lite för mycket på din egen kompetens och förmåga. Flyger du 
dessutom ofta i samma område kan det hända att du tar mycket för givet och av den orsaken 
bli mindre vaksam. Detta kallas för sannolikhetsinlärning. Men det är naturligtvis inte bara 
negativt, eftersom du också lär dig vad som förväntas och krävs just där.