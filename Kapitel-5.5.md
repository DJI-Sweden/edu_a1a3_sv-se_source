## 5.5 Checklistor
Ta för vana att gå igenom checklistor både före och efter flygning för att allt ska gå så smidigt
och säkert som möjligt. Listorna kan se olika ut och du kan anpassa dem till din drönare.
Nedan har vi tagit med exempel på hur de kan se ut.

Figur 25 Checklista i telefon

### Okulärbesiktning
1. Finns det några sprickbildningar i flygkroppen eller glapp i lederna kring de fällbara
armarna och så vidare?
2. Uppstår det ovanliga ljud från propellrarna om du snurrar dem med fingrarna?
Knastrande ljud kan tyda på smuts i motorns kullager och ska inte ignoreras.
3. Är skruvar, fästen, leder eller fastsättningar lösa eller skadade? Byt ut vid behov.
4. Finns det några skador eller sprickor på propellrarna? Flyg aldrig med skadade
propellrar.
5. Finns det några lösa eller skadade kablar?
6. Finns det några lösa eller skadade anslutningar?
7. Sitter propellerfästen, skruvar och propellerlås fast? (Känn efter så att de är
åtdragna.)

### Kompass-kalibrering
Du ska i första hand följa drönartillverkarens instruktioner gällande kompass-kalibrering. Om
instruktionerna saknas, och det finns ett behov av kompass-kalibrering, kan du använda
nedanstående checklista.
1. Ta av klocka och andra metallföremål från dina kläder och på kroppen.
2. Slå på radiosändaren.
3. Ställ drönaren utomhus på ett underlag utan metall. Slå på strömmen.
4. Vänta tills minst sex satelliter är synliga i appen eller på radiosändarens display.
5. Starta kalibreringen i appen (om tillämpbart) eller via radiosändaren.
6. Lägg radiosändaren åt sidan, ställ dig bakom drönaren med kameran riktad från dig
och lyft sedan drönaren och håll den med raka armar.
7. Rotera medurs ett komplett varv på cirka fem till sju sekunder.
8. ”Vält” drönaren framåt så att kamera pekar rakt nedåt i marken. Påbörja ett nytt varv
i samma tempo som innan.
9. Ställ ned drönaren och säkerställ att kalibreringen lyckats.

Figur 26 En person som håller i drönare med raka armar

### Förberedelser före start
1. Är radiosändaren och batterierna ombord på drönaren fulladdade?
2. Finns det några frekvensstörningar som påverkar video och mottagare?
3. Behövs det en kalibrering av kompassen?
4. Är foto- och videoutrustningen korrekt monterad?
5. Är startplatsen säkrad?
6. Finns det eventuella luftrumsrestriktioner (ref. kapitel 2 för luftrumsrestriktioner,
drönarkartan, NOTAM och AIP)?
7. Starta radiosändaren först, därefter drönaren och sist annan eventuell
kringutrustning.
8. Starta kamerasystemet (om tillämpbart).
9. Är alla spakar i neutralläge?
10. Fungerar systemen för fjärridentifiering som de ska?
11. Starta!

### Under flygning
1. Håll hela tiden fingrarna på radiosändaren.
2. Flyg inte över 120 meter ovanför mark (i okontrollerat luftrum) och håll drönaren
inom synhåll.
3. Stig till optimal höjd för att minska risker eller oväsen.
4. Undvik att flyga över människor, djur, elektriska ledningar och byggnader.
5. Stör inga pågående räddningsinsatser.
6. Landa genast drönaren om en helikopter eller någon annan lågt flygande farkost
närmar sig.

Figur 27 Drönare som möter helikopter

### Landning
1. Kontrollera landningsområdet så att det inte finns hinder eller någon annan fara.
2. Landa drönaren med säkert avstånd från hinder och människor.
3. Stäng av strömmen till drönaren.

### Efter flygning
1. Meddela flygtrafikledningen att du genomfört flygningen.
2. Stäng av strömmen till kameran eller annan utrustning.
3. Okulärbesikta: titta efter skador och onormalt slitage.
4. Ta ut batterierna, ladda upp dem och förvara på säkert ställe.