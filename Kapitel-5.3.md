## 5.3 Vad behöver du tänka på under flygningen?
### Starta flygningen
Om du flyger en multirotor-drönare ska du först av allt kontrollera den medan den är i luften
på låg höjd. Det gör du genom att lyfta den ungefär fem meter ovanför mark och sedan låta
den stå och hovra i den positionen. Lyssna här efter ovanliga ljud och kontrollera att
styrningen reagerar normalt och att batterinivåerna är tillräckliga. Kontrollera till sist att
gps:en fungerar som den ska.

| Före start |
|---|
* **Gå igenom uppdrag**: vem är fjärrpilot och vilken roll har  
eventuellt andra medverkande personer? Vad vill ni  
uppnå med flygningen?
* **Kontrollera drönarsystemet**: propellrar, batterinivåer,  
transportskydd, gimbal och eventuell kalibrering av  
kompass. Ställ in RTH och dess höjd om sådana  
funktionaliteter finns och kontrollera eventuella  
felmeddelanden.
* **Området för flygning**: gör en riskanalys. Finns det  
master, träd, människor? Finns störningskällor som  
metall eller antenner? Vid flygning över vatten – stäng  
av sensorer. Du behöver också kunna säkerställa  
säkerhetsavstånd till människor och bebyggelse enligt  
vad som sägs i reglerna för just den klass du flyger. Du  
bör också tänka på om du behöver sätta upp  
avspärrningar, skyltar eller behöver ta hjälp av andra  
personer för att upprätthålla säkerheten.
* **Startplats**: ha gott om plats runt omkring och starta  
från en slät och jämn yta.
* **Väder**: kontrollera temperatur, vindens riktning och  
hastighet samt risk för turbulens och dimma.

### Under flygning
Det är viktigt att du som fjärrpilot hela tiden håller fingrarna på radiosändaren. Se också till att
radiosändarens antenner är riktade på rätt sätt mot drönaren för bästa möjliga mottagningsförmåga. Det är
extra viktigt vid flygning på långt avstånd.  
Flyg aldrig över 120 meter ovanför mark eller längre bort än du kan se din drönare. Du måste också
kunna hålla kontroll på området under och kring drönaren hela tiden. Försök att stiga till optimal höjd för
att minska risker eller oväsen och undvik att flyga över djur, elektriska ledningar och byggnader. 
Du får i de allra flesta fall inte flyga över människor. Kontrollera vad som gäller för den klass din drönare
tillhör.

Du får inte heller störa pågående verksamheter eller nödinsatser, om du inte fått tillåtelse
från räddningstjänst. Landa genast drönaren om någon helikopter eller annan lågt flygande
farkost närmar sig området. Om människor eller djur rör sig mot det område där drönaren är,
flyg åt motsatt håll till en säker plats och avvakta tills faran är över. Om detta inte går eller vid
en trängd situation – avbryt flygningen helt och landa.

Figur 19 Polis och ambulans under utryckning

### Var beredd på nödsituationer
Nödsituationer kan uppstå när du minst anar det och då gäller det att vara beredd. Det kan
röra sig om alltifrån fel i drönarens system eller konstruktion till missöden som beror på
naturen och väder. Här är några exempel på vad som kan hända:

* **Kompassen störs ut**  
Kompassen kan störas i områden med mycket elektroniska störningar, till exempel där det
finns elledningar, antenner eller större metallföremål. Genom att då röra sig uppåt och låta
drönaren stiga i höjd kan störningarna minska och drönaren hitta tillbaka till sin magnetiska
riktning. Men kom ihåg att den trots detta inte får stiga över maxhöjden.
* **Vad händer om motorn går sönder?**  
Olika drönare har olika många motorer och reagerar därför också på olika sätt vid
motorhaveri. Exempelvis är det troligare att en mindre drönare med färre motorer inte skulle
klara av ett bortfall och därför krascha. Däremot skulle drönare med många motorer (sex
stycken eller fler) eventuellt klara av att fortsätta flyga och landa säkert. En drönare med
fasta vingar kan med hjälp av dem landa mjukare utan motorer vid haveri.  
Vissa typer av drönare har autorotering som funktion vid motorhaveri. Det innebär att
drönaren börjar rotera i stället för att falla rakt ner mot marken och på så sätt får den en
mjukare landning. Det ger dessutom dig och andra i omgivningen mer tid till att ta skydd för
den fallande drönaren. Ta därför reda på hur din drönare fungerar och vad den klarar av.

Figur 20 Kraschad drönare

* **Isbildning och minusgrader kan leda till haveri**  
Det kan bildas is på propellrarna. Då skapar de inte den lyftkraft de behöver för att
genomföra en luftfartyget vertikalt flygning säkert, vilket i värsta fall kan leda till haveri. Vissa
drönare har säkerhetsspärrar som går igång vid isbildning. De gör då en autolandning. Man
kan inte styra drönarens sjunkhastighet, men däremot kan man styra dess flygväg och på så
sätt undvika hinder.

* **Om radiosändaren tappar kontakten med drönaren**  
Kontakten mellan radiosändare och drönare kan tappas. Om RTH aktiveras, är det viktigt att
du ställt in en säker höjd för en automatisk hemfärd.  
Dessutom är det viktigt att du gjort de inställningar för RTH och startposition som passar bäst
för det specifika tillfället. Om drönaren exempelvis flyger över vatten och du själv befinner dig
ombord på en båt som rör sig, kan det vara lämpligt att inte låta drönaren flyga tillbaka till
startpositionen och på så sätt landa i vattnet. Då är det lämpligare att luftfartyget följer
radiosändaren eller dig genom att du placerar ut nya startpositioner under flygningens gång.
Detta kan vara bra att ha med i en checklista före flygningen så att du hela tiden är beredd på
vad som sker vid aktivering av RTH.

Figur 21 Situation där handenheten har tappat kontakten med drönaren

* **Nyfikna fåglar i vägen**
Det är viktigt att ha god uppsikt över andra luftfartyg i luftrummet men också över fåglar.
Fåglar är ofta nyfikna, ibland även aggressiva och kan utgöra stora störningsmoment och
risker. Om du flyger över vatten, ska du också tänka på att fåglar gärna flyger lågt över ytan.
Om du under flygning har nyfikna eller aggressiva fåglar i närheten av din drönare, ska du
överväga att landa och avbryta flygningen.

Figur 22 Drönare som blir attackerad av fåglar

### När du ska landa
Du kan landa både automatiskt och manuellt. Ett vanligt sätt är att aktivera RTH och låta
drönaren automatiskt flyga tillbaka till startpositionen eller radiosändaren för att sedan landa
automatiskt – eller att du väljer att ta över och landa manuellt.

Du måste kontrollera om det finns några hinder eller risker i landningsområdet. När du gjort
det, ska du landa drönaren på ett säkert avstånd från de eventuella hindren och
människorna. Om du ska landa med en drönare med fasta vingar krävs ett större område
utan träd och hus.

Figur 23 En person som landar en drönare

Till sist stänger du av strömmen till drönaren och landningen är avklarad!

| Under flygning|
|---|
* **Starta flygning**: lyssna efter ovanliga ljud, kontrollera att radiosändaren och  
gps:en fungerar som de ska och att batterinivåerna är tillräckliga.
* **Under flygning**: håll radiosändaren på rätt sätt, flyg inte över 120 meter eller  
över djur, människor och byggnader. Stör inte räddningsinsatser.
* **Var beredd på nödsituationer**: rör dig uppåt om kompassen störs, ta reda på hur  
din drönare fungerar vid motorhaveri och isbildning på propellrar, se till att ha  
rätt inställningar vid aktivering av RTH och håll uppsikt över och avstånd till  
fåglar.
* **Landning**: landa antingen manuellt eller automatiskt på ett säkert avstånd från  
eventuella hinder och människor.

