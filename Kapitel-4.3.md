## 4.3 Äter du medicin som påverkar din prestationsförmåga?
Vissa läkemedel kan ge en påverkan som liknar den som alkohol och narkotika ger. Om du äter 
medicin är det viktigt att du tar eget ansvar och bedömer hur din prestationsförmåga påverkas av den.

Figur 10 Olika typer av piller

Du ska inte flyga om din medicinering gör så att ditt uppträdande blir farligt eller riskfyllt. Det 
gäller även receptbelagda mediciner. Exempel på vanliga biverkningar är minskad uppmärksamhet, längre 
reaktionstid och försämrad omdömesförmåga.  
Olika mediciner påverkar i olika faser – vissa enbart i början, andra konstant eller 
först när du slutar. Dessutom kan kombinationen av olika läkemedel eller kombinationen av läkemedel 
och alkohol förstärka eller påverka effekten.

| Att tänka på om du använder läkemedel |
|---|
* Läkemedel kan ha samma påverkan på din  
prestationsförmåga som alkohol och narkotika.
* Läkemedel kan påverka din uppmärksamhet,  
reaktionstid och omdömesförmåga.
* Kombinationen av ett läkemedel med andra
läkemedel eller alkohol kan förstärka effekten.