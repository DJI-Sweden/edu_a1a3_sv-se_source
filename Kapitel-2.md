# Kapitel 2: Håll koll på vad som gäller i luftrummet – luftrumsrestriktioner

Redan när du planerar en flygning måste du sätta dig in i hur luftrummet ser ut. På många
ställen finns olika restriktioner som gör att du inte kan flyga hur som helst just där. De kallas
för **R-områden**. Vanliga sådana områden är till exempel kontrollzoner (CTR) – det
kontrollerade luftrummet runt en flygplats, helikopterflygplatser – som ofta finns i anslutning
till sjukhus, nationalparker, naturreservat och kärnkraftverk. På vissa platser är det även
fotoförbud, exempelvis vid militära skyddsobjekt. Allt detta är du som fjärrpilot skyldig att
veta om och ta hänsyn till.


Figur 1 Skylt på ett staket som varnar för skyddsobjekt och fotoförbud

## 2.1 Geomedvetenhet i alla drönarsystem
Drönare i klasserna C1, C2 och C3 inom den öppna kategorin ska efter den 1 juli 2020 vara
utrustade med en så kallad **geomedvetenhet**. Denna funktion går ut på att du som fjärrpilot
ska kunna få information om till exempel gränser i luftrummet i förhållande till din drönares
position och höjd. Dessutom ska du kunna bli varnad vid eventuella överträdelser i
luftrummet. Dock är det alltid du som fjärrpilot som har det fulla ansvaret för att din flygning
genomförs på ett säkert och godkänt sätt.

### Geostaket och geobur för att skydda
Vissa områden med flygförbud är skyddade av ett så kallat **geostaket**. Det fungerar som ett
virtuellt staket i luftrummet som helt enkelt inte går att passera med drönare.
**Geobur** fungerar däremot på motsatt vis. I stället för att hålla drönaren utanför ett område
stänger den i stället in drönaren i ett område. På det sättet är drönaren fast som i en virtuell
bur i luftrummet. 

Figur 2 Landskapsbild över flygplats med landningsbana och flygtorn

## 2.2 Tjänster som ger viktig information om luftrummet
### NOTAM – ett måste
**NOTAM** står för “Notice To Airmen”, det vill säga meddelande till flygare på svenska. Det är
en tjänst som löpande publicerar viktig information i syfte att uppmärksamma piloter på
risker som kan påverka flygsäkerheten längs en rutt eller på en plats. NOTAM är till för alla
typer av piloter och är ett måste även för dig som är drönarpilot i den öppna kategorin så att
du kan ta hänsyn till eventuella varningar och flygförbudsområden när du planerar din rutt.
NOTAM hittar du på Luftfartsverkets (LFV:s) webbplats
https://aro.lfv.se/Links/Link/ViewLink?TorLinkId=161&type=AIS
NOTAM består av en mängd förkortningar och för att tolka dessa så publicerar Luftfartsverket
2 stycken guider via deras webbplats https://aro.lfv.se/Editorial/View/6779/ES_GEN_2_2_en
samt https://aro.lfv.se/Editorial/View/6961/ES_GEN_2_4_en

### AIP – ger väsentlig information
AIP är en publikation som ges ut av varje stat och som innehåller information av varaktig
karaktär som är väsentlig för luftfarten, som du ska ta del av innan du börjar flygningen. **AIP**
står för “Aeronautical Information Publication”. De flesta länder har och ger ut en nationell
AIP med information om förutsättningarna för att kunna flyga till, från eller över länders
luftrum och flygplatser. I Sverige ges AIP ut av LFV och du hittar den på deras webbplats
genom att trycka på symbolen märkt som ett gult C (klicka på fliken AIS och sedan Svensk
IAIP).

### Kartor att läsa före och under flygning
Förutom att du kan kontrollera det aktuella läget för din planerade rutt i NOTAM och AIP så
finns också Luftfartsverkets (LFV) **drönarkarta** som ett komplement. Det är en specialgjord 
karta för drönarpiloter som ger dig någorlunda aktuell status för det svenska luftrummet och
hjälper dig att avgöra var du kan flyga utan att störa ordinarie lufttrafik. Där kan du också,
genom att trycka på respektive markerat område, få information om var du ska söka tillstånd
för att få flyga.

Kom ihåg att det i NOTAM kan finnas mer information som kan påverka din flygning.
En annan karta för dig som planerar en drönarflygning är den som finns på Naturvårdsverkets
webbplats https://skyddadnatur.naturvardsverket.se/. Den visar all **skyddad natur**, det vill
säga alla nationalparker, naturreservat och övriga skyddade områden där du inte får flyga
eller har begränsningar att flyga