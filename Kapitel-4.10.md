## 4.10 Riskmedvetenhet – en förmåga som kräver övning
### Vad kan påverka min riskmedvetenhet?
Hur stor risk vi är beredda att utsätta oss och andra för påverkas av olika faktorer, till
exempel vår upplevelse av egen kontroll över ett förlopp, drönaren eller omgivningen har
stor betydelse för vårt risktagande. För dig som drönarpilot är det viktigt att tänka i termer
av risker och känna till en del om vad som kan påverka din riskmedvetenhet och i slutändan
dina beslut.

I allmänhet har vi som individer en tendens att underskatta risker vars konsekvenser visar
sig först längre fram, till exempel en till synes liten förändring i vädret som vindriktning
vilket senare leder till stark motvind hem kan resultera i en lägre batterinivå än förväntat
och begränsa dina valmöjligheter.

Det är också vanligt att (medvetet eller omedvetet) förneka eller förminska risker på grund
av en stark vilja att avklara något som redan är påbörjat. Exempel på en sådan situation kan
vara en stor fokus på att få uppdraget utfört med konsekvensen att man inte avbryter
flygningen när man borde. För att undvika att fastna i viljan att slutföra uppdraget och
komma hem, är det viktigt att ha tydliga operativa procedurer och att följa dem. Exempelvis
att alltid avbryta flygningen vid en viss batteriprocent och aldrig överskrida denna, hur lite
det än är kvar av uppdraget. Något oväntat kan alltid hända. Det är också viktigt att ge kall
på sina personliga begränsningar och inte tumma på dem.

Efter att ha förvärvat en viss erfarenhet tenderar vi att bli mer säkra på oss själva,
vilket kan leda till att man börjar tänja på gränser och i slutändan ta överdrivna och
onödiga risker. Om man upprepade gånger varit i riskfyllda situationer och inget negativt händer kan
sannolikheten för att vi tar större risker öka vilket kan resultera i beslut som sätter
oss i situationer som kan bli krävande och påverka säkerheten negativt. Det är viktigt att 
sträva efter att få en helhetsbild av situationen så att du kan bedöma om det finns mindre riskabla 
alternativ tillgängliga. Tidigare framgång är ingen garanti för framtida säkerhet, varje ny flygning är
unik och innehåller nya risker och utmaningar.

| Vad behöver jag vara extra uppmärksam på? |
|---|
* Var medveten om **dina begränsningar** – tänj  
inte på dem och ta inga onödiga risker
* Följ fastställda **operativa procedurer** – de finns  
där för din och andras säkerhet
* **Personliga begränsningar** – sätt en nivå som  
inte överstiger din förmåga eller operativa  
begränsningar
* Kom ihåg – även om uppdraget är viktigt är  
**flygsäkerheten absolut viktigast!**