# 5.1 Vilka är dina skyldigheter som fjärrpilot?
Innan du påbörjar en flygning måste du först och främst se till att du har med dig ditt
**drönarkort** som du får när du tagit din webbaserade examen. Drönarkortet är giltigt i fem år
från och med dagen det utfärdas.

Vid varje nytt tillfälle måste du skaffa dig en överblick över miljön där du ska flyga. Finns det
några eventuella hinder eller icke-medverkande personer i närheten? Hur ser området och
luftrummet ut? Finns det några restriktioner eller är det fritt fram att flyga? Allt detta måste
du ha kollat upp före start men självklart också hålla koll på under hela flygningen.

Figur 15 Landskap med lite skog och fält med betande djur och människor som är ute och promenerar

Något som kanske känns självklart, men som är oerhört viktigt för att förhindra olyckor och
haveri, är att se till att drönaren och alla dess funktioner fungerar som de ska före start. I
slutet av kapitlet finns exempel på praktiska checklistor att gå igenom både före och efter flygning
– anpassa listorna till din specifika typ av drönare och ta för vana att gå igenom dem vid varje flygning.

| Att tänka på före flygning |
|---|
* Ha med ditt drönarkort.
*Var uppdaterad om det finns några  
restriktioner i området du ska flyga.
* Observera miljön där flygningen ska ske och  
kontrollera om det finns hinder eller människor i  
närheten.
* Se till att drönarsystemet fungerar som det  
ska.
* Se till att drönaren inte väger mer än vad som  
är godkänt för dess klass.

Under flygningen ska du alltid kunna se din drönare. Du måste ha noggrann
uppsikt över området du flyger i så att drönaren inte krockar med andra luftfartyg 
och tänk på att du är skyldig att väja för alla andra typer av luftfarkoster. 
Du får inte heller utgöra någon fara för människor, djur och miljö. Skulle du och
din drönare på något sätt utgöra några risker måste du genast avbryta flygningen på ett så
säkert och kontrollerat sätt som möjligt. Det är därför viktigt att du är utvilad och inte har
någon skada eller sjukdom som kan påverka din kontroll över flygningen. Du får inte heller
flyga om du är påverkad av alkohol eller andra psykoaktiva substanser som kan försämra din
riskbedömning och förmåga. 
Du ska alltid hålla dig till användarmanualen från tillverkaren.

| Dina skyldigheter under flygning |
|---|
* Var inte påverkad av alkohol eller andra  
psykoaktiva substanser.
* Var inte trött, skadad eller påverkad av andra  
faktorer som påverkar din förmåga att flyga.
* Avbryt flygningen om den utgör en risk för  
andra luftfartyg, människor, djur eller miljö.
* Ha god koll på regler och begränsningar som  
gäller inom de områden där flygningen sker.
* Använd drönarsystemet enligt  
användarmanualen från tillverkaren.
* Flyg inte nära eller inom områden där en  
nödinsats pågår – om inte räddningstjänsten
gett tillstånd.