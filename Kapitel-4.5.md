## 4.5 Synen – det viktigaste sinnet vid drönarflygning
Det mesta av all information du behöver får du genom dina ögon och just synen är det sinne 
du har användning för allra mest under dina flygningar. Många av oss har någon form av 
synnedsättning och synfel kan komma smygande utan att vi märker det. Av den anledningen 
är det bra att du kontrollerar synen hos en optiker med jämna mellanrum, helst en gång per 
år. Om du behöver glasögon eller linser, måste du använda dem när du flyger.

Figur 11 Person med glasögon

### De skarpa två procenten
Direktseendet kallas det seende som ger fokus i ditt synfält. Normalt är synfältet 180 grader
och av det utgör direktseendet en till två procent. Enbart en till två procent av allt du ser är
alltså skarpt.

### Rörelser i periferin
Periferiseendet gör att du kan uppfatta även det som ligger utanför fokus, alltså det som är 
oskarpt i ditt synfält. Genom periferseendet kan du uppfatta rörelser eller liknande, vilket gör 
att du kan upptäcka hinder eller faror som befinner sig utanför din fokuspunkt när du flyger.

### Vi ser sämre i mörker
Förutom att det gör oss tröttare så ser vi alla sämre och behöver vara uppmärksammare när 
vi flyger i mörker. Många drabbas av närsynthet i mörkret, eftersom linsen i ögat har svårt att 
anpassa sig när det inte finns tillräckligt med ljus. Det är inte heller ovanligt att linsen tappar 
sin elasticitet och blir grumligare med åren, vilket innebär att mörkerseendet kan försämras ju 
äldre vi blir. Vissa har i princip inget mörkerseende alls, vilket kallas för nattblindhet. 
Sannolikheten att bländas ökar ju sämre mörkerseende man har. Var därför uppmärksam på 
starka ljus om det är så att ditt mörkerseende är dåligt, eftersom dina ögon i så fall har svårt
att ställa om från mörker till ljus och tvärtom.

Se till så att tekniken är anpassad efter miljön. Om det är mörkt ute när du flyger, är det bra
att dra ner ljusstyrkan från radiosändarens skärm för att inte bländas. Och om det tvärtom är
väldigt ljust ute när du flyger, kan du behöva använda solskyddshuv för att kunna se skärmen.

### Avsökning av lufthavet
När vi flyger drönare gör vi det enligt principen om "inom synhåll" vilket förutom att vi tydligt 
ska se drönaren också ska kunna hålla uppsikt över luftrummet omkring oss. Detta innebär 
att det är viktigt att skanna av luftrummet på rätt sätt.

Vårt öga ser allra bäst när vi fokuserar blicken och kan nyttja alla synceller som sitter tätt i 
"gula fläcken". (tapparna som sitter mycket tätare här än i resten av ögat uppfattar detaljer 
väldigt mycket bättre än stavarna) Vi uppfattar dessutom rörelser bäst när vi inte själva 
sveper med blicken utan istället nyttjar det perifera seendet. (Stavarna som ögat använder 
för periferiseende ger suddigare bild men är känsligare för rörelser än tapparna.)

För att få en bra avsökning av lufthavet är det därför bra att systematiskt flytta synfokus 
mellan flera olika punkter på himlen istället för att svepa med blicken.

I avsökningen måste du också träna in att regelbundet titta på själva drönaren och på dina 
instrument så att du hela tiden med jämna mellanrum återkommer till de tre delarna i din 
avskanning; drönaren - kontrollenheten - omgivningen. Den här metoden används även av 
trafikflygare och innebär att du endast tittar en kort tid på din kontrollenhet innan du tittar 
upp mot himlen igen. Behöver du se mer på kontrollenheten tittar du sedan ner en stund till 
för att kort därefter titta på nästa del av himlen och så vidare. Det här kräver en del träning 
men när du har fått in tekniken så gör det dig till en väldigt mycket säkrare fjärrpilot, både för 
dig själv och andra!

| Vad behöver jag vara extra uppmärksam på? |
|---|
* Svep inte med blicken när du spanar efter andra  
luftfartyg
* Fokusera blicken och flytta den systematiskt  
mellan olika delar av himlen
* **Träna** på din skanningsteknik så att den blir  
riktigt bra
* Kom ihåg – när ett annat luftfartyg dyker upp  
kan det gå väldigt fort och det är avgörande att
få syn på det så tidigt som möjligt!

### Erfarenhet ger bättre avsökning
Ju mer erfarenhet du får av att flyga drönare, desto bättre avsökningsförmåga och mindre 
fixerad blick på fasta föremål kommer du att ha. Det gör att du lättare kan uppfatta risker och 
situationer.

### Tolka information fel
Om du har dålig sikt eller är trött, ökar risken för att din hjärna tolkar information från 
verkligheten fel. Det kallas synvillor och de gör så att du bedömer situationer eller avstånd fel.  
Ytterligare ett skäl att vara utvilad när du ska flyga!

### Olika former av färgblindhet
Den vanligaste formen av färgblindhet är ärftlig, ofta medfödd och kallas **röd-grön 
färgblindhet**. Om du har den här typen av färgblindhet, har du inte bara svårt att skilja på rött 
och grönt utan också på de färger som har rött eller grönt i sig. Exempelvis kan du ha svårt att 
skilja på brunt och grönt eftersom brunt är en blandning av rött och grönt, eller blått och lila 
eftersom lila är en blandning av rött och blått.

Figur 12 Exempel på bild som används vid test av färgblindhet

En annan typ är **blå-gul färgblindhet**. Den gör inte att en person har – som det kanske kan låta 
– svårt att skilja på gult och blått utan i stället på de färger som befinner sig mellan blått och 
gult på färgskalan. Gult kan exempelvis uppfattas som rosa och blått som grönt. 
En tredje och väldigt sällsynt form av färgblindhet gör att man inte kan se några färger alls 
utan allt ses i **gråskalor**.