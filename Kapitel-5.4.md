## 5.4 Efter flygning
### Efter landning
När du landat och stängt av strömmen till drönaren och övrig utrustning ska du – om du flugit
i kontrollzon – meddela flygtrafikledningen att flygningen är genomförd. Du ska också fylla i
loggbok eller på annat sätt se till att flygningen har registrerats. Om olyckor eller haveri
inträffat under flygningen, måste du anmäla dem till Transportstyrelsen.

### Kontrollera drönaren
Gör en **okulärbesiktning** och titta efter skador och onormalt slitage på och omkring
flygkroppen, kablar och propellrar. Alla lösa delar, såsom skruvar, fästen och leder, ska sitta
fast ordentligt. Om du snurrar på propellrarna ska de inte låta nämnvärt. Knastrande ljud kan
tyda på smuts i motorns kullager. Om propellrarna är skadade på något vis, måste de bytas
ut.

Figur 24 Propeller med sprickor

Under “Checklistor” finner du ett exempel på en checklista för okulärbesiktning som du kan
följa både före och efter flygning

### Batterier
Batterierna kräver noggrant underhåll. Efter varje landning ska du ta ut dem och så snart som
möjligt sätta dem på laddning. Batterierna ska sedan förvaras på ett mörkt, svalt och säkert ställe med
eldfast underlag. Om du inte laddar upp batterierna så att de har chans att ladda ur till
“store mode” utan i stället låter dem ligga förvarade med för låg laddning (under
tio procent), kan de ta permanent skada och vara farliga att flyga med.

| Efter flygning |
|---|
* **Efter landning**: meddela flygtrafikledningen att  
flygningen är avklarad.
* **Kontrollera drönaren**: torka rent vid behov, kontrollera  
propellrar och allmänna skicket.
* **Batterier**: sätt batterierna på laddning efter flygning,  
förvara dem mörkt och svalt och låt dem inte ligga med
låg laddning.