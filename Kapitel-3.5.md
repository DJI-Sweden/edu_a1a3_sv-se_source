## 3.5 Vad krävs av dig som ska använda drönare?
### Vilket ansvar har operatören?
För att en drönare över 250 gram ska få användas måste operatören vara registrerad. Det är
även viktigt att poängtera att om drönaren väger under 250 gram och är utrustad med en
sensor som kan fånga upp personuppgifter måste man också registrera sig som operatör. Det
görs via Transportstyrelsens webbplats.

Operatören är vanligtvis samma fysiska person som fjärrpiloten när det är privatpersoner
som flyger. Men om det till exempel är ett företag som bär ansvaret för drönaren, är
operatören oftast en juridisk och inte fysisk person.

Operatören har bland annat följande skyldigheter:
* Att utforma operativa förfaranden
* Säkerställer effektiv användning av radiospektret
* Utse en fjärrpilot för varje flygning
* Säkerställa att fjärrpiloter har satt sig in i drönarens användarmanual och operatörens
förfaranden.
* Att i tillämpliga fall uppdatera geomedvetenhet-systemet
* Att samtliga medverkande personer som befinner sig i det område där driften i
underkategori A2 eller A3 sker har informerats om riskerna och uttryckligen har gått
med på att delta.

### Vilket ansvar har fjärrpiloten?
Du som genomgår den här utbildningen gör antagligen det för att du ska få flyga drönare. Det
är alltså du som ska bli fjärrpilot. Även om du inte är operatör och ansvarig för operationen så
har du som fjärrpilot ett ansvar för flygningen. Det finns även en rad krav du måste leva upp
till för att få flyga. Det första är att klara utbildningen.

Därefter är det mest fokus på själva flygningen. Man får exempelvis inte vara påverkad av
alkohol eller andra psykoaktiva substanser, inte heller vara trött, skadad eller påverkad av
andra faktorer som kan ha inverkan på förmågan att flyga. Om du skulle märka att du utgör
en risk för andra luftfartyg, människor, djur eller miljö måste du avbryta flygningen.
Andra krav på dig som fjärrpilot är att du måste ha god koll på regler och begränsningar som
gäller inom de områden där flygningen sker, att du använder drönarsystemet enligt
användarmanualen från tillverkaren och inte flyger nära eller inom områden där en nödinsats
pågår – om inte räddningstjänsten gett tillstånd.

Tänk på att alltid vara säker på att drönarens system fungerar som det ska under hela
flygningen.

### Registrering av drönare och operatör
Alla drönare som omfattas av det nya regelverket kommer att ha kontaktuppgifter knutna till
den ansvariga operatören. Oavsett om du äger den drönare du flyger eller inte,
måste den person (fysisk eller juridisk) som ansvarar över drönaren vara registrerad hos
Transportstyrelsen med för och efternamn, personnummer eller identifieringsnummer,
adress, mejladress och telefonnummer.

| Vilken information om operatören måste finnas |
|---|
* Den fysiska personens fullständiga namn och  
födelsedatum alternativt fullständigt namn och  
identifieringsnummer på juridiska personer.
* Operatörens adress.
* Operatörens mejladress och telefonnummer.
* Bekräftelse från juridisk person om att  
fjärrpiloterna som ska flyga luftfartyget har  
behörig kompetensnivå.
* Försäkringsnummer om drönaroperatören  
omfattas av krav på försäkring, exempelvis om  
drönaren väger mer än 20 kg eller används  
kommersiellt.

### Hur ska man rapportera en olycka eller händelse?
Om en olycka eller händelse skulle inträffa när du är ute och flyger, måste du rapportera det
till Transportstyrelsen https://transportstyrelsen.se/rapportera-handelse-med-dronare.

### Varför ska jag rapportera en händelse med min drönare?
Genom att rapportera händelser hjälper du till att förbättra flygsäkerheten.
Syftet med insamling av information kring händelser är att förbättra flygsäkerheten.
För att hitta risker och faror som är svåra att upptäcka vid enskilda händelser samlar
Transportstyrelsen in och analyserar händelserapporter. På så sätt kan man tidigare se
mönster och utföra åtgärder för att förbättra flygsäkerheten.

Rapporterna får inte användas till något annat än just flygsäkerhetsarbete (bara vid
uppenbart stort och allvarligt risktagande, om man gör något avsiktligt eller medvetet för att
äventyra flygsäkerheten kan händelserapporter användas utanför flygsäkerhetsarbetet).

#### Är det obligatoriskt att rapportera händelser med drönare?
Följande händelser är obligatoriska att rapportera av alla som flyger drönare:
* om någon skadats allvarligt,
* om det skett en händelse med dödlig utgång, eller
* om händelsen involverade bemannade luftfartyg (flygplan, helikoptrar etc.).

Det finns regler som talar om när det är obligatoriskt att rapportera och vilka händelser som
behöver rapporteras.

Även om en händelse inte är obligatorisk att rapportera eller om rapportören inte måste,
uppmuntrar Transportstyrelsen till rapportering på frivillig basis för att förbättra
flygsäkerheten.

#### Om jag rapporterat till Transportstyrelsen, måste jag även rapportera till polisen?
Om det vid en händelse eller en olycka finns misstankar om att det även begåtts ett brott, bör
detta anmälas till polisen.

Vid situationer då någon skadats allvarligt, med dödlig utgång eller när ett luftfartyg fått
omfattande skador bör polisen kontaktas, eftersom det kan behöva inledas en
förundersökning för att utreda vad som hänt.

#### Om jag rapporterat till Transportstyrelsen, måste jag även rapportera till Statens
haverikommission?
Om någon skadats allvarligt eller med dödlig utgång eller om ett luftfartyg fått omfattande
skador, ska händelsen rapporteras både till Transportstyrelsen och till Statens
haverikommission. De här händelsetyperna omfattas av förordningarna 376/2014 och
996/2010, som styr inrapportering av händelser och olyckor inom EU.