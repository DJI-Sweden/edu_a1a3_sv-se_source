## 4.2 Flyg aldrig påverkad av alkohol
Du får inte vara påverkad av alkohol eller andra berusningsmedel som försämrar förmågan
och omdömet innan eller under dina flygningar. Den som blir påkommen kan få sitt
drönarkort indraget.  
Allt bruk av narkotikaklassade ämnen, såvida det inte är ordinerat av läkare, är olagligt och
kan ge fängelsestraff.

### Hur påverkas du av alkohol?
Det krävs inte mycket för att bli påverkad av alkohol, ibland mindre än vi själva tror. Och
därför är det nolltolerans vad gäller alkoholkonsumtion vid drönarflygning. Om du druckit
alkohol blir många av dina nödvändiga förmågor för att kunna flyga säkert lidande, alltifrån
synförmågan till reaktions- och rörelseförmågan. Om du dricker får du svårare att bedöma
avstånd, ett ökat tunnelseende och märker inte lika lätt att du blir trött.
Det finns inte heller något man kan göra för att skynda på förbränningen av alkohol. Varken
sömn, motion, kaffe eller liknande kan få processen att gå snabbare, även om det kan
upplevas så, utan tiden som förbränningen tar beror helt och hållet på ens personliga
förutsättningar. Den som har druckit mycket ska inte flyga dagen efter heller.

### Vad är en promille?
Alkoholhalten mäts i **promille**, som är beteckning för en tusendel (per mille). En promille kan
jämföras med en droppe alkohol per tusen droppar blod. Även om två personer dricker exakt
samma mängd alkohol når de inte samma promillehalt, eftersom det är deras olika
förutsättningar som styr. Vikt, ålder, hälsa, kön eller hur mycket de ätit innan är alla faktorer
som påverkar hur snabbt de blir påverkade av alkohol och hur fort den går ur kroppen.

Figur 9 Mun som blåser i alkoholmätare

Promillehalten mäts genom blåstest. Det går att köpa egna mätare, men de är inte alltid lika tillförlitliga som
exempelvis de polisen använder.

| Därför ska du inte flyga påverkad av alkohol |
|---|
* **Avståndsbedömning**: Du får svårt att bedöma avstånd.
* **Syn**: Du får både sämre mörkerseende och blir  
känsligare för bländning. Dessutom får du ett ökat  
tunnel- och dubbelseende.
* **Reaktionsförmåga**: Din reaktionstid blir längre.
* **Rörelseförmåga**: Du blir fumligare och får svårt att göra  
mjuka och precisa rörelser.
* **Trötthet**: Du blir trött och dåsig och märker dessutom
inte lika lätt när det sker.