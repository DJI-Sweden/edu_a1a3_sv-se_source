## 3.4 Drönare som delas in i C-klasser
Om din drönare ingår i den öppna kategorin och är fabrikstillverkad – alltså inte privatbyggd –
ska den vara CE-märkt (intygar produktsäkerheten). Den ska också vara märkt med en viss C-klass. 
Det finns fyra olika klasser och vilken din drönare är märkt med beror på vilka
egenskaper den har. Det kan till exempel röra sig om hur stor den är, hur mycket energi den
ger ifrån sig vid en krock eller hur snabbt den får flyga.

För att flyga **C0-klassade** eller privatbyggda drönare som väger under 250 gram krävs det
ingen utbildning och det finns ingen åldersgräns. Därför behöver vi inte ta någon hänsyn till
dem just här. Men värt att nämna är att dessa och alla övriga drönare i den öppna kategorin
inte får flygas över 120 meters höjd och inte heller över folksamlingar. Det är även viktigt att
poängtera att om drönaren är utrustad med en sensor som kan fånga upp personuppgifter
måste man registrera sig som operatör.

För att flyga drönare som väger **över** 250 gram krävs det däremot att fjärrpiloten fyllt 16 år,
att drönaren är identifierbar och att operatören (den ansvariga) är registrerad och
identifierbar.

Om din drönare är **C1-klassad** får den flyga som allra snabbast i 19 meter per sekund och i
huvudsak inte väga mer än 900 gram. Dock finns det ett alternativ som går ut på att din
drönare kan få väga mer, så länge den inte ger ifrån sig mer än 80 joule vid en krock i högsta
hastighet.

Det går att räkna ut hur många joule din drönare ger ifrån sig med hjälp av en så kallad
kinetisk energiräknare som du lätt hittar på nätet. Genom att skriva in hur mycket din
drönare väger och hur snabbt den får flyga får du svar på hur mycket joule den ger ifrån sig.
Här ser du formeln för en sådan uträkning:

KE = joule (J)
m = kg
v = m/s

KE = ½ (mv2)

Det är viktigt att poängtera att du som fjärrpilot ska inte flyga i områden där människor med
största sannolikhet finns. Och du ska styra undan drönaren så fort och säkert som det går, om
den råkar flyga över någon.

### Det här gäller för C1-klassade drönare
* Får inte flyga snabbare än 19 meter per sekund.
* Får väga max 900 gram eller ge ifrån sig mindre än
80 joule vid kollision.
* Får inte medvetet flygas över icke-medverkande. Om
så ändå sker ska drönaren skyndsamt flygas undan.

**C2-klassade** drönare får väga max fyra kilo. De ingår i underkategori A2, vilket innebär att du
inte får flyga sådana drönare över någon men däremot i närheten om du håller ett
horisontellt avstånd på mer än 30 meter. Om du har låghastighetsläget aktiverat, får du till
och med flyga så nära som fem meter.

### Det här gäller för C2-klassade drönare
* Får väga max fyra kilo.
* Får inte flygas över personer eller folksamlingar.
* Får flygas i närheten av människor på ett horisontellt
avstånd på minst 30 meter, eller fem meter om
låghastighetsläget är aktiverat.

### Det här gäller för C3-klassade drönare
* Får väga max 25 kilo.
* Får vara max tre meter bred.
* Får inte flygas i närheten av människor.
* Måste hållas minst 150 meter från bostads-, affärs-,
industri- eller rekreationsområden.

Drönare som är **C3-** eller **C4-klassade** får inte väga mer än 25 kilo. De ingår i underkategori A3,
vilket innebär att de bara får flygas i områden där andra personer rimligtvis inte befinner sig.
Det är därför kravet på att hålla dessa drönare minst 150 meter från bostads-, kommersiella,
industriella eller rekreationsområden (såsom parker och friluftsområden) finns. Unikt för C3-
klassade drönare är att de inte får vara bredare än tre meter, och unikt för C4-klassade
drönare att de inte får styras automatiskt.

### Det här gäller för C4-klassade drönare
* Får väga max 25 kilo.
* Får inte styras automatiskt.
* Får inte flygas i närheten av människor.
* Måste hållas minst 150 meter från bostads-, affärs-,
industri- eller rekreationsområden.

Något som är gemensamt för C2- och C3-klassade drönare är de specifika reglerna som finns
kring förtöjning eller fjättring. Om du skulle behöva säkra din drönare eller använda trådad
kraftöverföring om flygningen är lång och kräver mer energitid än vad ett batteri kan ge, så
har din så kallade förtöjning en hållfasthet som är mer än tio gånger så stark som vikten på
din drönare. Så om drönaren väger tio kilo, måste förtöjningen ha en hållfasthet på över 100
kilo. Dessutom får själva förtöjningen inte vara över 50 meter lång.