# Kapitel 1: Att flyga så säkert som möjligt – flygsäkerhet

Säkerheten för dig och allt omkring dig och din drönare är A och O. Drönaren måste fungera som
den ska med alla sina funktioner. Och du som är fjärrpilot måste vara pigg och uppmärksam på
din omgivning under din flygning. Allt som är nödvändigt att veta för att kunna genomföra en så
säker flygning som möjligt går vi igenom i den här utbildningen.

## 1.1 Vad är viktigt att tänka på för en säker flygning?
Inom luftfarten brukar man prata om situationsmedvetenhet (situational awareness, SA). Det är
ett begrepp som innebär att man som pilot, i ditt fall fjärrpilot, ska ha kontroll över hela
situationen – flygningen, luftfartyget, omgivningen, flygområdet och så vidare. Du ska kunna
förstå vad som händer under flygningen och vad som kan inverka på den: andra flygare,
väderförhållanden, drönarens och pilotens begränsningar och så vidare. Ju bättre
situationsmedvetenhet, desto säkrare flygning.

### Att ta hänsyn till miljön
Du får inte lov att flyga din drönare hur och var som helst. Det finns många områden och luftrum
som är stängda, antingen under vissa perioder eller konstant. Vissa kan du få upplåsta via appar
eller flygtrafikledningen, men i vissa råder det alltid flygförbud.
Det är viktigt att bekanta sig med miljön och vara insatt i sin rutt för att kunna flyga så säkert som
möjligt. Glöm inte heller att meddela personer som finns i närheten om att flygningen kommer
att ske.

Mer om detta kan du läsa om i kapitel 5: Operativa procedurer.

### Att se till att vara frisk och fokuserad
Du som är fjärrpilot måste vara nykter och utvilad när du ska flyga. Att dricka alkohol, använda
droger eller mediciner som kan påverka prestationsförmågan under flygning är inte tillåtet. Det är
viktigt att du förstår hur yttre och inre faktorer kan påverka dig och din förmåga. Mer om detta
kan du läsa i kapitel 4: Begränsningar av människans prestationsförmåga.

### Att alltid flyga inom synhåll
Ett begrepp som du kan komma att stöta på när du flyger drönare är VLOS, en förkortning av det
engelska begreppet “visual line of sight” – på svenska “inom synhåll”.
VLOS innebär, förutom att du alltid måste kunna se din drönare när du flyger, att du också ska
hålla den på ett säkert avstånd från människor, djur, byggnader, fordon och andra luftfartyg. Du
får inte heller flyga högre upp än 120 meter.

### Att inte ha farliga ämnen, gaser eller vätskor som last
I drönarsammanhang kan man även stöta på begreppet farligt gods. Det är föremål eller ämnen
som drönaren kan bära på och som skulle kunna bli farliga vid en krock eller olycka. Det är inte
tillåtet att flyga med farligt gods utan tillstånd. Ämnen, gaser eller vätskor som är explosiva,
brandfarliga, giftiga, radioaktiva, frätande eller smittsamma är alla exempel på sådant.