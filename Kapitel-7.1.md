## 7.1 Förordningen som ska skydda din personliga integritet
**Dataskyddsförordningen** (GDPR) är en gemensam förordning för alla inom EU. Den har som
syfte att skydda allas personliga integritet från att kränkas och att uppgifter om personer inte
missbrukas utan används på rätt sätt. I drönarsammanhang är GDPR viktig att ta hänsyn till,
eftersom mycket kan komma att avbildas från luften under en flygning.

De som behandlar personuppgifter, till exempel företag, föreningar och myndigheter, har
**ansvarsskyldighet**. Det innebär att de måste följa GDPR:s principer – och dessutom visa hur de
följer dem.
Mer information gällande dataskyddsförordningens grundläggande principer hittar du på
datainspektionens webbplats https://www.datainspektionen.se/lagar--
regler/dataskyddsforordningen/grundlaggande-principer/

Principerna innebär bland annat att den som är personuppgiftsansvarig måste försäkra sig
om att det finns stöd i GDPR för att behandla personuppgifterna. Det är viktigt att tänka på
att uppgifter bara får samlas in för specifika, särskilt angivna och berättigade ändamål. Man
får inte behandla fler personuppgifter än vad som behövs för ändamålen. Personuppgifterna
ska vara korrekta och raderas så snart de inte behövs längre. Personuppgifterna måste också
skyddas så att inte obehöriga får tillgång till dem och så att de inte förloras eller förstörs.

Datainspektionen (Integritetsskyddsmyndigheten efter 1 jan 2021) är den myndighet som har
tillsynsansvar och granskar att GDPR följs.

### Vad som räknas som personuppgifter
**Personuppgifter** är allt som kan kopplas till en fysisk person som är i livet. Det är alltifrån
namn, adresser, e-postadresser, telefonnummer och personnummer till olika
registreringsnummer, men också till exempel en bild, en inspelning av en röst eller
karaktärsbeskrivningar som gör att en person går att identifiera.

Känsligare uppgifter som till exempel rör en persons hälsa, etniska ursprung, politiska åsikt
och sexuella läggning har ett starkare skydd och får bara samlas in och användas om den
berörda personen godkänt det, eller om landets lag tillåter det.