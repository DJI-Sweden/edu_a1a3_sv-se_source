## 3.1 De nya reglerna i korthet
Syftet med de nya reglerna är att underlätta den snabba utvecklingen av drönaranvändning
och samtidigt behålla säkerheten i takt med att trafiken ökar.
Bland annat ställer de lite högre krav på både **drönaroperatören** (den ansvariga) och
**fjärrpiloten** (den som flyger drönaren). Operatören kan vara en fysisk eller juridisk person –
och inte sällan är det samma person som fjärrpiloten när det gäller privatpersoner. Mer om
det kan du läsa i slutet av det här kapitlet.

Förutom att den som äger eller flyger en drönare har vissa skyldigheter så finns det också nya
krav på själva drönaren och dess system. Flygningar som sker inom synhåll med drönare
under 25 kilo, max 120 meter över marken och inte över människor omfattas av den **öppna
kategorin** och kräver därför inget tillstånd.
För drönare över 25 kilo eller för dem som flygs utom synhåll (undantaget flygning i följ-migläge eller vid användandet av en drönarobservatör), högre än 120 meter och i närheten av
människor måste man söka tillstånd hos Transportstyrelsen. Dessa drönare omfattas av
antingen den **specifika** eller den **certifierade kategorin**.

Det ställs nya tekniska krav på drönaren, alltså att den ska vara byggd på ett visst sätt. En
drönare som klarar dessa krav ska vara CE-märkt, vilket betyder att en tillverkare eller
importör intygar att produkten uppfyller EU:s grundläggande hälso-, miljö- och säkerhetskrav.
Den ska även ha en C-märkning, som anger drönarens tekniska specifikationer. Dessa
specifikationer definieras i olika klasser: C0, C1, C2, C3 och C4. Ett exempel på tekniska
specifikationer är att varje drönare måste kunna identifieras på avstånd. Det ska gå att
fastställa drönarens geografiska position, höjd, hastighet och flygväg.