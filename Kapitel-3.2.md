## 3.2 Vad gäller för att få flyga drönare i den öppna kategorin?

Den här utbildningen rör drönare som tillhör den öppna kategorin. Det innebär lite förenklat
att du kommer att ha rätt att flyga drönare som väger max 25 kilo efter att du blivit godkänd
på teoriprovet. Men kraven på drönare i denna kategori är mer omfattande än så, och de ser
dessutom olika ut beroende på vilken typ av drönare du tänker flyga.
Utifrån drönarnas olika egenskaper delas de in i tre underkategorier (A1–A3).
Underkategorierna innefattar i sin tur olika C-klasser (C0–C4), som ställer specifika krav på
drönare och fjärrpiloter. Nedan går vi först igenom vad som gäller för respektive
underkategori och sedan övergår vi till de olika C-klasserna.
Du som tänker flyga drönare i underkategori A1 eller A3 ska känna till tillräckligt om
flygsäkerhet, luftrumsrestriktioner, luftfartsregleringar, begränsningar av människans
prestationsförmåga, operativa procedurer och ha allmän kunskap om drönare. Och av dig
som tänk flyga drönare i underkategori A2 krävs det även att du har tillräcklig kunskap om
meteorologi och ytterligare kunskap om hur man hanterar risker som uppstår när man flyger
nära mark och människor.